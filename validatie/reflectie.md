# Reflectie

#### **Start van het project**

Aan het begin van het afstudeerproject was het voor mij best een zoektocht. Ik wist dat er wat problemen waren in Hervormd Huizen, maar ik moest die problemen nog wel goed onder woorden brengen en bewijzen. Ook vond ik het lastig om te bepalen welke stakeholders ik bij het project kon betrekken. Na veel interviews en gesprekken met partijen en de doelgroep kreeg ik inzicht in de pijnpunten en behoeftes van de doelgroep en welke stakeholders ik bij mijn afstudeerproject kon betrekken. Olaf van Dijk heeft als opdrachtgever en als expert mij ondersteund tijdens het project. Ik heb geleerd om in realistische oplossingen te denken die echt uitvoerbaar zouden kunnen zijn.

#### **Het verkennen van het onderwerp en de stakeholders**

In fase 1 van het project ben ik bezig geweest met de doelgroep leren kennen en het onderwerp verkennen. Ook ben ik bezig geweest met het verzamelen van alle wensen en behoeftes van de diverse stakeholders. Op een gegeven moment had ik zoveel informatie, dat ik niet zag wat nu het belangrijkste probleem was. Marije gaf als tip mee om de essentie te achterhalen van het project en de stakeholders te raten. Dit heb ik gedaan en hierdoor kwam ik erachter wat de belangrijkste problemen waren in het project. 

#### **Ideeën en concepten** 

In fase 2 heb ik mij bezig gehouden met ideeën en concepten bedenken. Af en toe was dit best lastig, doordat er allerlei oplossingen mogelijk waren. Uiteindelijk heb ik 3 concepten geformuleerd mede dankzij inspiratie sessies met Olaf en met de UX designers van de EO. Ik ben erachter gekomen dat het concept Ask It geen goede oplossing bood, omdat in het concept nog veel drempels zitten voor de gebruiker. Voor een volgende keer zou ik meer out of the box kunnen gaan denken met een concept door bijvoorbeeld een andere vorm te bedenken dan een app. Nu had ik 3 app ontwerpen gemaakt en mij minder verdiept in andere soorten interactieve oplossingen.

#### **Combinatie van de 3 concepten in 1 ontwerp**

Voor het definitieve ontwerp wilde ik de 3 concepten uit de ideeontwikkelingsfase samenvoegen. Ik heb geleerd om niet alle 3 de concepten op hetzelfde niveau neer te zetten in het nieuwe ontwerp. Hierin heb ik de focus gelegd op taken, omdat dit het meest praktisch is. Door geloofsgesprekken en ontmoetingen plaats te laten vinden binnen die taken, heb ik een diepere laag gebracht in vrijwilligerswerk uitvoeren. 

Ik heb veel inspiratie gezocht wat mij heeft geholpen bij het definitieve ontwerp. Ook ben ik door concurrentie onderzoek erachter gekomen dat er nog geen vrijwilligers app bestaat die interesses van de gebruiker laat matchen met vrijwilligerswerk. 

#### **Gebruikerstesten**

Het testen van de gebruikers vond ik best lastig. Ik was snel geneigd om bevestiging te geven aan de testpersoon, terwijl dit juist niet verstandig is. De meeste testpersonen heb ik niet gefilmd. Ik merkte aan mijzelf dat ik een drempel over moest om mensen te filmen en ik werd wat laks, omdat ik een patroon zag in de resultaten. Ook zag ik wat minder het nut van gezichten filmen in, omdat ik dit bijna nooit had gedaan. Toen Marije tijdens de laatste meeting een filmpje liet zien van het testen van een kind, kwam ik erachter dat het toch wel waardevol was geweest. Ik heb geleerd dat ik dit volgende keer wel moet doen, want op deze manier kan ik het ook laten zien aan de klant. Ik heb naar mijn idee wel duidelijke testplannen opgesteld en ik heb resultaten uit de testen gehaald waar ik echt wat aan had. Ik heb na aanleiding van de conclusies uit de testen 3x geïtereerd.

#### **Structureren van informatie**

Ik ben erachter gekomen dat ik het structureren van informatie lastig vind. Ik heb veel informatie opgedaan tijdens het project, maar het ordenen hiervan is vaak een blokkade geweest voor mij. Ik heb 2x grote veranderingen gemaakt in mijn productbiografie en design rationale. Ik ga voortaan proberen om eerst de informatie stukjes te structureren voordat ik iets ga documenteren of presenteren.

#### **Ontwerp tools werkten niet lekker samen**

Ik ben erg tevreden met het resultaat Task It. Ik ben tevreden over hoe het eruit ziet en hoe het werkt. Ik merkte wel dat het digitaal ontwerpen en prototypen erg veel tijd heeft gekost, waardoor ik niet alles digitaal heb kunnen uitwerken wat ik wel had willen uitwerken. Sketch samen laten werken met Adobe XD werkte niet optimaal. De benaming en groepen die ik in Sketch had gemaakt, klopten niet altijd in Adobe XD. Daardoor is de structuur in Adobe XD niet netjes. Overigens heb ik wel wat basis animaties ontworpen in Adobe XD waar ik erg tevreden mee ben. Voor een volgende keer zou ik op zoek gaan naar een prototype tool die beter met Sketch samenwerkt.

#### **Niet alle elementen zijn goed ontworpen**

In het eindontwerp zitten hier een daar wel mankementen. Ik kwam erachter dat de gebruiker meer duidelijkheid moet krijgen wat betreft AVG-wetgeving. Ook hoeft de gebruiker nergens zijn telefoonnummer toe te voegen, maar kan er wel telefonisch contact worden opgenomen met de gebruiker wanneer hij/zij een taak heeft aangemaakt. Daarnaast kan er meer winst gehaald worden uit het helpen bij face-to-face contact tijdens het uitvoeren van een taak. Achteraf gezien was een chatfunctie prominent in Task It waardevol geweest, nu gaat het chatten en telefonisch contact hebben via omwegen. Het opgeven van interesses van de gebruiker tijdens een account aanmaken kan verduidelijkt worden met tekst. Volgens Jonathan \(UX designer, EO\) schept het nu wat onduidelijkheid wat de afbeelding precies zegt. Ik ben er ook achter gekomen dat alles verplicht ingevuld moet worden tijdens een taak aanmaken. Maar het kan ook zo zijn dat de beheerder van een taak een datum en locatie achteraf wil bepalen met deelnemers. Al deze punten moeten nog overdacht worden voordat Task It live kan.

#### **Voldaan gevoel na afstuderen**

Voordat ik aan het afstudeerproject begon, wilde ik onderzoeksmethoden uitproberen, mooie visuals maken met nut en Hervormd Huizen een stukje verder helpen en inspireren met mijn uiteindelijke ontwerp. Vooraf had ik niet gedacht dat ik interviews en testen afnemen leuk zou vinden, maar ik vond het erg leuk en interessant. Ik ben meer te weten gekomen over mobile-first ontwerpen en ik heb geleerd om prioriteiten te stellen. Ik ben een persoon die neigt naar alles goed doen en alles goed afronden, ook met plannen. Ik heb mij regelmatig erbij neer moeten leggen dat ik niet alles kan oplossen of niet alles goed kan doen. Ik kan zeggen dat ik uit het project heb gehaald wat ik wilde bereiken. De baas over mijn eigen project zijn vond ik ook een hele leuke en zelfstandige ervaring. Ik heb over het algemeen gezien veel motivatie gehad om elke dag aan het project te werken en heb oprecht plezier gehad in het werk wat ik deed.

#### **Vervolg**

Momenteel heb ik het gevoel dat ik nog veel kan leren over ontwerpen, maar ik heb zeker het gevoel dat ik een basis heb gelegd en weet waarover ik praat in mijn vak. Na mijn opleiding wil ik mijn portfolio uitwerken, bekijken wat de mogelijkheden zijn met Task It en op zoek gaan naar een baan rondom het gebied van visual design en/of UX design.


# Aanbevelingen

Binnen de afstudeerperiode heb ik niet alles tot in detail kunnen uitwerken. Ook ben ik later pas achter dingen gekomen die anders hadden gekund \(zie reflectie\). Daarom heb ik een aantal aanbevelingen die belangrijk zijn om mee te nemen naar de toekomst.

#### Grote partij betrekken bij Task It

Mocht dit eindontwerp gerealiseerd worden, dan gaat dit veel geld kosten. Het zou zonde zijn als alleen Hervormd Huizen gebruik kan maken van Task It, terwijl volgens HGJB het probleem van gebrek aan vrijwilligers op meerdere plekken voortkomt. Om Task It verder uit te werken, is er geld nodig en een verdienmodel. Dit zou kunnen door Task It voor te leggen aan een grote organisatie die potentie ziet om Task It door te ontwikkelen. Vervolgens kan deze organisatie Task It verkopen in de vorm van een abonnement: kerken betalen een maandelijks bedrag voor het gebruik van Task It.

#### Rechten van de gebruiker en privacy in beeld

Wanneer het ontwerp gerealiseerd wordt, moet er nog goed gekeken worden naar de privacy van de gebruiker. Ook moet in beeld gebracht worden welke rechten de gebruiker heeft en wat er met zijn/haar gegevens wordt gedaan.

#### Grenzen bepalen van het platform

Wie mogen allemaal deelnemen aan het platform? In principe mag iedereen hier aan deelnemen die goede bedoelingen heeft en juiste content plaatst. Ik beveel aan om het aanmaken van een account nog steeds laagdrempelig te houden, maar dat er wel contact wordt gezocht met de gebruiker om te achterhalen wie de gebruiker is en wat zijn/haar motivatie is om deel te nemen aan Task It.

#### Inzetten van moderators

Om de essentie van Task It niet te verliezen, is het verstandig om moderators in te zetten. Gebruikers kunnen meldingen maken en moderators kunnen Task It in de gaten houden. Een moderator kan iemand uit de organisatie zijn, maar in mijn ogen ook iemand uit de doelgroep die volwassen is.

#### Vorige taak bekijken

Ik ben \(laat\) erachter gekomen dat wanneer de gebruiker swipet door taken, hij/zij misschien wel de vorige taak wil zien die hij/zij net heeft weggeswipet. Ik ben dit probleem niet tegengekomen tijdens de gebruikerstesten, dus daarom zou dit in de toekomst nog een keer getest kunnen worden. Als oplossing zou de vorige taak nog deels in beeld kunnen staan, zodat de gebruiker weet dat hij/zij de vorige taak kan bekijken.

#### Chat functie binnen Task It

Om Task It zelfstandig te maken, is een chat functie binnen Task It handig. Zo kunnen gebruikers met elkaar snel in contact komen of de gebruiker met de beheerder van een taak. Ook is op deze manier geen telefoonnummer nodig van de gebruiker. De vraag is wel wie de gebruiker snel kan bereiken als hij/zij urgente vragen heeft. 

#### Een slag maken in interesses opgeven

De afbeeldingen van interesses opgeven tijdens een account aanmaken kunnen meer ondersteund worden met tekst. Hoewel ik geen voorstander ben van teveel tekst, is dit wel duidelijker voor de gebruiker. Wat ook nuttig kan zijn, is dat de gebruiker interesses intypt die hij/zij al van zichzelf weet en wil opgeven in de app. Nog een idee is om de weergave te veranderen van afbeeldingen naar tekst.

#### Datum en locatie niet verplicht invullen tijdens een taak aanmaken

Wat handig zou zijn, is dat tijdens een taak aanmaken de datum en locatie ook achteraf bepaald kan worden met deelnemers. Dit is momenteel niet verwerkt in Task It.



